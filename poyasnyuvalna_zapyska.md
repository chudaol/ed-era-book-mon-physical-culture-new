<div id="hypercomments_widget" class="js-hypercomments-widget invisible"></div>

Пояснювальна записка
=============================================

Навчальна дисципліна  «Фізична культура» – самостійна галузь діяльності у соціокультурному просторі й викладається у загальноосвітніх навчальних закладах як окремий предмет. 

Інваріантна частина Типових навчальних планів, до якої входить навчальний предмет «Фізична культура», сформована на державному рівні, і є однаковою для всіх загальноосвітніх навчальних закладів незалежно від підпорядкування та форми власності.

Основна **мета** предмета «Фізична культура» –  набуття учнями досвіду діяльності: навчально-пізнавальної, практичної, соціальної; формування в учнів стійкої мотивації і потреби у збереженні й зміцненні свого здоров’я, фізичного розвитку та фізичної підготовленості, комплексного розвитку природних здібностей та моральних якостей; використання засобів фізичного виховання в організації здорового способу життя.

Мета предмету «Фізична культура» реалізується шляхом застосування комплексного підходу до вирішення навчальних, оздоровчих і виховних **завдань**:
* розширення рухового досвіду, вдосконалення навичок життєво необхідних рухових дій,  використання їх у повсякденній та ігровій діяльності;
* розширення функціональних можливостей систем організму шляхом цілеспрямованого розвитку основних фізичних якостей і природних здібностей;
* збереження та зміцнення здоров’я школярів; 
* формування загальних уявлень про:
	* фізичну культуру, її значення в житті людини, збереженні та зміцненні здоров’я, фізичного розвитку; 
	* історичну спадщину та сьогодення спорту;
* забезпечення оптимального для кожного учня рівня фізичної підготовленості;
* формування інтересу до використання фізичних вправ як одного з головних чинників здорового способу життя;
* формування практичних навичок щодо самостійних занять фізичними вправами та проведення активного відпочинку;
* реалізація комунікативної функції фізичного виховання;
* формування морально-вольових якостей та позитивного ставлення до оточуючої дійсності.

Змістом предмета «Фізична культура» у початковій школі є рухова активність із загальнорозвивальною спрямованістю. Він спрямований на формування в учнів ключових компетентностей: **соціальних** (здатність до співробітництва, взаєморозуміння, соціальної активності, формування фізичної культури особистості, основ здорового способу життя), **мотиваційних** (формування особистісних уявлень про престижність високого рівня здоров’я та фізичної підготовленості, здатність до навчання, творчий підхід до застосування рухових дій у різних умовах) та **функціональних** (здатність до оперування знаннями про рухову активність, знаннями з історії фізичної культури та спорту, розширення рухового досвіду з метою розвитку фізичних якостей і природних здібностей відповідно до вікових особливостей, засвоєння термінологічних та методичних компетентностей), які відображають низку вимог до фізкультурної діяльності, що поступово розширюється й удосконалюється.

У даній програмі ключові компетентності виступають індикаторами – результатами навчальних досягнень. Тому державні вимоги до рівня загальноосвітньої підготовки учнів являють собою сукупність ключових компетентностей і відображають базовий зміст програми.

Основними компонентами змісту предмета «Фізична культура» є:
* **інформаційний**, що поєднує в собі знання про наукові засади фізичного виховання, які відображають спрямованість навчального предмету на пріоритетний розвиток фізичного, психічного, духовного та соціального здоров’я, основні умови і способи його збереження та зміцнення;
* **операційний**, що поєднує в собі підходи до засвоєння учнями цінностей фізичної культури, визначає орієнтацію практичних методик на розвиток пізнавальної і творчої активності школярів та реалізацію диференційованого підходу;
* **мотиваційний**, що поєднує в собі знання основ збереження й зміцнення здоров’я, створення умов для формування в учнів індивідуальних ціннісних орієнтацій на заняття фізичними вправами, задоволення соціально-значущих і особистісно орієнтованих потреб.

У програмі вимоги викладені у певній послідовності з урахуванням ускладнення видів діяльності учнів (репродуктивна, продуктивна, творча); особливостей психічних процесів; особливостей діяльності учня залежно від характеру знань, які засвоюються. Зважаючи на це, державні вимоги задекларовані за мірою ускладнення: «називає», «розпізнає», «пояснює», «характеризує», «виконує», «використовує», «володіє», «дотримується».  

Програма розроблена за моделлю «на базі стандартів» відповідно до Державного стандарту початкової загальної освіти, затвердженого постановою Кабінету Міністрів України № 462 від 20.04.2011 р. Вона робить акцент на розвиток навичок мислення, міжособистісних відносин, творчої співпраці всіх учасників навчально-виховного процесу і покликана сприяти системним реформам національної освіти, процесам її інтеграції до європейського та всесвітнього освітнього простору.

При розробці навчальної  програми «Фізична культура» враховані основні вимоги до складання навчальних програм:  
* **узгодженість зі стандартами галузі:** 
	* відповідність мети, завдань і змісту; 
	* відповідність загальним  дидактичним принципам;
	* відповідність вибору методів навчання структурним компонентам змісту навчання (розуміння притаманних предмету основних понять, закономірностей тощо; значимість засвоєного у розвитку особистості);
* **придатність для всіх учнів:**
	* врахування вікових особливостей;
	* врахування статевих особливостей;
	* врахування регіональних (місцевих)  особливостей;
	* врахування рівня здатності учнів; 
* **наступність і прогрес:**
	* наступність змісту (для 1-х – 4-х і 5-х – 9-х класів);
	* наступність досягнень (для 1-х – 4-х і 5-х – 9-х класів);
* **зручність використання:**
	* ступінь  деталізації;
	* доступність розуміння підходу до побудови програми;
	* доступність  термінів, що використовуються;
	* доступна   для непрофесіоналів мова  написання.

Предметом навчання у початковій школі в галузі фізичного виховання є **рухова активність із загальноосвітньою спрямованістю**. 

Програма предмета “Фізична культура” складається з пояснювальної записки і  таких розділів:<br>
1. Основи знань з фізичної культури.<br>
2. Способи рухової діяльності:<br>
<ul>
<li>вправи для формування культури рухів з елементами гімнастики;</li>
<li>вправи для оволодіння навичками пересувань;</li>
<li>вправи для опанування навичками володіння м’ячем;</li>
<li>стрибкові вправи; </li>
<li>ігри для активного відпочинку;</li>
<li>вправи для розвитку фізичних якостей;</li>
<li>вправи для формування постави і профілактики плоскостопості.</li>
</ul>
3. Додатки (за бажанням вчителя):<br>
<ul>
<li>Використання бальної оцінки в системі педагогічного контролю фізичної підготовленості школярів.</li>
<li>Умови виконання вправ для визначення  резервних можливостей учнів. </li>
<li>Орієнтовні показники динаміки змін розвитку фізичних якостей учнів 1-х, 2-х, 3-х і 4-х класів (результат на кінець навчального року).</li>
<li>Показники рухової компетентності учнів за період навчання з першого по четвертий  клас.</li>
</ul>
Варіативний модуль:<br>
<ul>
<li>Лижна і ковзанярська підготовка.</li>
<li>Плавання.</li>
<li>Хореографія.</li>
</ul>

Виходячи з назви освіти у 1-х – 4-х класах – «початкова загальна освіта» – у   програмі навчальний матеріал розподілений не за видами спорту, а за способами рухової діяльності, що дає змогу школярам опанувати основами рухових дій, які у подальшому можуть удосконалюватися у будь-якому виді спорту, обраному учнем. 

До вправ для формування культури рухів з елементами гімнастики увійшли вправи основної гімнастики, організуючі вправи, елементи акробатики, вправи корегувальної спрямованості та ті, що пов’язані із незвичним положенням тіла у просторі. 

Вправи для оволодіння навичками пересувань забезпечують формування життєвонеобхідних ходьби, бігу, танцювальних кроків, способів лазіння та перелізання, пересування на лижах та ковзанах, плавання. У разі відсутності умов для проведення лижної, ковзанярської підготовки або плавання, навчальні години використовуються для вивчення інших складових програми. 

Вправи для опанування навичками володіння м’ячем включають елементи володіння малим і великим м’ячем, які в подальшому дозволять оволодіти навичками метань та основами спортивних ігор: волейболу, гандболу, баскетболу, футболу тощо.

Стрибкові вправи об’єднують види стрибків: зі скакалкою, стрибки у глибину, у висоту, у довжину, опорні стрибки.

Ігри для активного відпочинку (рухливі й народні ігри) систематизовані за відповідними видами рухової діяльності. Водночас, враховуючи різнобічну спрямованість ігрового матеріалу й комплексний підхід у розвитку фізичних здібностей, його можна вводити в уроки, на яких формуються навички з різних видів рухової діяльності. Крім того, цей розділ містить основи туризму (4 клас). Усі компоненти цього розділу спрямовані на формування в учнів умінь і навичок, які вони можуть використовувати під час активного відпочинку.

Вправи для розвитку фізичних якостей систематизовані за ознаками функціональної дії для розвитку певних фізичних здібностей. Це дозволить вчителю підбирати необхідні вправи, розробляти на їхній основі різноманітні комплекси, використання яких дозволить планувати навантаження і забезпечувати наступність у розвитку основних фізичних якостей.

Використання вправ для формування постави і профілактики плоскостопості досягає позитивного ефекту за умови багаторазового повторення правильного положення тіла у різних вихідних положеннях та під час пересування. 

Порушення постави визначається візуально: під час зовнішнього огляду перевіряють висоту розміщення плечових ліній, нижніх кутів лопаток. Асиметрію лопаток визначають і за допомогою вимірів сантиметровою стрічкою методом “трикутник”: дитина перебуває у своїй звичайній позі, а вимірюють сантиметровою стрічкою такі показники: від VII шийного хребця (який найбільше виступає) до нижнього кута лівої та правої лопатки. Якщо постава фізіологічно нормальна, то ці відстані рівні.

До цього розділу увійшли вправи, що сприяють вихованню координації рухів, суглобно-м’язового відчуття, вміння управляти своїм тілом, вправи на рівновагу та балансування, на розвиток рухливості суглобів.

Враховуючи психологічні особливості молодших школярів, програма дозволяє планувати комплексні уроки, які дають можливість включати в урок різнопланові фізичні вправи, що підвищать зацікавленість та емоційний стан учнів. 

Навчати молодших школярів руховим діям доцільно, застосовуючи переважно ігровий метод. Це сприятиме створенню позитивного емоційного клімату і формуванню стійкого інтересу до занять фізичною культурою.

Теоретичний матеріал тісно пов’язаний із практичним. Він передбачає формування в учнів основ знань про особисту гігієну, загартування, самоконтроль, організацію найпростіших форм самостійних занять фізичними вправами, історію та сьогодення олімпійського руху. Надання теоретичних знань здійснюється у процесі уроків фізичної культури.

З метою визначення вихідних даних (вересень-жовтень) та динаміки фізичної підготовленості учнів проводиться визначення їх резервних можливостей за видами, що визначають рівень розвитку основних фізичних якостей:
* швидкості – біг до 30 м (залежно від віку і статі);
* витривалості – біг, спортивна ходьба  або змішане пересування на довгі дистанції (залежно від віку і статі);
* гнучкості – нахил тулуба вперед з положення сидячи ;
* сили – підтягування у висі та у висі лежачи;
* спритності – “човниковий” біг 4 х 9 м з перенесенням предмета;
* швидкісно-силових якостей – стрибок у довжину з місця.

Визначення резервних можливостей учнів рекомендується здійснювати декілька разів протягом навчального року. Види діяльності та час для його проведення вчитель обирає з урахуванням пори року, матеріально-спортивної бази школи. Наведені вище види вправ можуть бути доповнені іншими вправами (на розгляд учителя). Орієнтовні показники динаміки змін розвитку фізичних якостей учнів 1-х, 2-х, 3-х і 4-х класів (результат на кінець навчального року) надані у додатку 3.

Відповідно до завдань навчальної програми, підвищення мотивації учнів до самовдосконалення рекомендується застосовувати такі компоненти визначення: 

<table>
  <body>
    <tr>
      <td width="10%" align="center">
        <b>№ п/п</b>
      </td>
      <td align="center">
        <b>Компонент визначення</b>
      </td>
      <td align="center">
        <b>% у визначенні навчальних досягнень</b>
      </td>
      <td align="center">
        <b>Спосіб оцінювання</b>
      </td>
    </tr>

    <tr>
      <td width="10%" align="center" style="vertical-align:top !important;">
        1.
      </td>
      <td style="vertical-align:top !important;">
        Ставлення до уроків, відвідування, участь, підготовленість до уроку
      </td>
      <td align="center" style="vertical-align:top !important;">
        10 %
      </td>
      <td style="vertical-align:top !important;">
        Спостереження вчителя
      </td>
    </tr>
    <tr>
      <td width="10%" align="center" style="vertical-align:top !important;">
        2.
      </td>
      <td style="vertical-align:top !important;">
        Навички і вміння, визначені навчальною програмою, вміння застосовувати їх в ігрових ситуаціях
      </td>
      <td align="center" style="vertical-align:top !important;">
        20 %
      </td>
      <td style="vertical-align:top !important;">
        Моніторинг, спостереження вчителя, самооцінювання (починаючи з 3 класу)
      </td>
    </tr>
    <tr>
      <td width="10%" align="center" style="vertical-align:top !important;">
        3.
      </td>
      <td style="vertical-align:top !important;">
        Розвиток фізичних якостей (сила, витривалість, швидкість, гнучкість)
      </td>
      <td align="center" style="vertical-align:top !important;">
        20 %
      </td>
      <td style="vertical-align:top !important;">
        Моніторинг
      </td>
    </tr>
    <tr>
      <td width="10%" align="center" style="vertical-align:top !important;">
        4.
      </td>
      <td style="vertical-align:top !important;">
        Особистий прогрес учня у показниках фізичної підготовленості
      </td>
      <td align="center" style="vertical-align:top !important;">
        20 %
      </td>
      <td style="vertical-align:top !important;">
        Моніторинг
      </td>
    </tr>
    <tr>
      <td width="10%" align="center" style="vertical-align:top !important;">
        5.
      </td>
      <td style="vertical-align:top !important;">
        Знання та їх застосування на практиці (основні поняття, визначені програмою, правила ігор, розуміння процесів, що відбуваються в організмі під час виконання вправ тощо)
      </td>
      <td align="center" style="vertical-align:top !important;">
        15 %
      </td>
      <td style="vertical-align:top !important;">
        Спостереження вчителя, самооцінювання (починаючи з 3 класу)
      </td>
    </tr>
    <tr>
      <td width="10%" align="center" style="vertical-align:top !important;">
        6.
      </td>
      <td style="vertical-align:top !important;">
        Поведінка: соціальна поведінка, відвідування спортивної секції, участь у змаганнях,  дотримання правил безпечної поведінки і збереження здоров’я на уроках та у позаурочних заходах  
      </td>
      <td align="center" style="vertical-align:top !important;">
        15 %
      </td>
      <td style="vertical-align:top !important;"> 
        Спостереження вчителя, взаємне оцінювання серед учнів, самооцінювання (починаючи з 3 класу)
      </td>
    </tr>
    <tr>
      <td align="center" valign="top">
        
      </td>
      <td align="right" valign="top">
        Всього:
      </td>
      <td align="center" valign="top">
        100 %
      </td>
      <td align="center" valign="top">        
      </td>
    </tr>
  </body>
</table>

Оцінювання навчальних досягнень учнів 1-х – 4-х класів здійснюється вербально. Орієнтовні показники рухової компетентності учнів, поданих у додатку 4, містять результати, що характеризують належний («безпечний») рівень умінь і навичок школярів певного віку. 

Програма передбачає реалізацію змісту обсягом трьох годин на тиждень. У ній не подається точна кількість годин на вивчення тих чи інших розділів. Враховуючи рівень фізичної підготовленості учнів, їх інтереси та здібності, стан матеріально-спортивної бази навчального закладу, кліматичні умови, вчитель самостійно виділяє певну кількість годин на вивчення складових кожного виду рухової діяльності.

Зважаючи на регіональні особливості й умови навчання на місцях, в реалізацію змісту базової програми допускається внесення змін і доповнень обсягом не більше             20–30 % від загальної кількості годин. 

За наявності відповідних умов учитель має право використовувати навчальний матеріал з плавання, лижної та ковзанярської підготовки, хореографії (відповідно до варіативної програми схваленою МОН).

Регіональні програми з доповненнями та змінами погоджуються з обласними, Київським міським управліннями освіти і науки державних адміністрацій і надсилаються для затвердження у відповідному порядку до Міністерства освіти і науки України.

Основною формою організації навчально-виховного процесу з фізичної культури в загальноосвітньому навчальному закладі є урок. На уроках фізичної культури здійснюються міжпредметні зв’язки з історією, музикою, хореографією, основами здоров’я та іншими предметами.

Головними вимогами до сучасного уроку фізичної культури є:
* забезпечення диференційованого підходу до учнів з урахуванням стану їхнього здоров’я, статі, рівня фізичного розвитку та підготовленості;
* забезпечення оптимізації навчально-виховного процесу із застосуванням елементів інноваційних методів навчання і виховання та здійснення міжпредметних зв’язків;
* забезпечення освітньої, виховної, оздоровчої, розвивальної та інструктивної спрямованості;
* формування в учнів умінь і навичок самостійних занять фізичними вправами.

Важливою умовою здійснення навчально-виховного процесу з фізичної культури є дотримання дидактичних принципів навчання: свідомості й активності; наочності; доступності та індивідуалізації; систематичності та послідовності; міцності та науковості. Творче використання на уроках фізичної культури цих дидактичних принципів вимагає застосування адекватних методів навчання.

Враховуючи психологічні особливості молодших школярів, уроки фізичної культури повинні викликати в учнів позитивні емоції, з цією метою необхідно творчо використовувати ігрові методи, музичний супровід, сучасні комп’ютерні технології тощо.

Більшість уроків фізичної культури доцільно проводити на відкритому повітрі  (узимку в тиху погоду при температурі не нижчій – 12 градусів). У приміщенні, де проводяться уроки фізичної культури, температура повітря має бути не нижча +14 градусів.

У теплу погоду на відкритому повітрі та у спортивному залі форма одягу учнів – спортивні труси,  футболка, спортивне взуття, у прохолодну погоду – спортивний костюм, спортивне взуття.

За результатами медичного огляду школярі тимчасово розподіляються на основну, підготовчу і спеціальну медичні групи. Всі вони відвідують обов’язкові уроки, але виконують загальнорозвивальні й коригувальні вправи з різним фізичним навантаженням  (індивідуальний підхід) та ті, які їм не протипоказані. 

На сучасному етапі розвитку освіти в Україні взаємини між учасниками навчально-виховного процесу ґрунтуються на принципах педагогіки співробітництва, що передбачає взаємну довіру, взаємоповагу, що сприяють вирішенню завдань фізичного виховання учнів сучасної школи.

Комплексне вирішення завдань фізичного виховання школярів – справа всього педагогічного колективу, що здійснюється відповідно до Положення про організацію фізичного виховання в дошкільних, загальноосвітніх та професійно-технічних навчальних закладах (наказ МОН України від 02.08.2005 № 458) і Системи організації фізкультурно-оздоровчої та спортивної роботи в дошкільних, загальноосвітніх, професійно-технічних та позашкільних навчальних закладах (наказ МОН України від 21.07.2003 № 486). 


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>