<div id="hypercomments_widget" class="js-hypercomments-widget invisible"></div>

Пояснювальна записка
=============================================

Основна **мета** предмета «Фізична культура» – набуття учнями досвіду діяльності: навчально-пізнавальної, практичної, соціальної; формування в учнів стійкої мотивації і потреби у збереженні й зміцненні свого здоров’я, фізичного розвитку та  фізичної підготовленості, комплексного розвитку природних здібностей та моральних якостей; використання засобів фізичного виховання в організації здорового способу життя.

Предметом навчання у початковій  школі в галузі  фізичного виховання є ** _рухова активність із загальноосвітньою спрямованістю._ **

Програма характеризується спрямованістю на реалізацію принципу варіативності, який передбачає планування навчального матеріалу відповідно до віково-статевих особливостей учнів, їхніх інтересів, матеріально-технічного забезпечення навчального процесу (спортивний зал, спортивні пришкільні майданчики, стадіон, басейн тощо), кадрового забезпечення.

Навчальна програма предмету “Фізична культура” побудована за модульною системою. Вона складається з трьох інваріантних, або обов’язкових модулів: оздоровча гімнастика, загальна фізична підготовка, активний відпочинок  і декількох варіативних модулів. Практично кожен вид спорту може бути представлений у вигляді варіативного модуля. Варіативний модуль розробляється не менше ніж на один навчальний рік. Фахівці фізичної культури можуть розробляти свої варіативні модулі до цієї програми. Програми мають пройти експертизу, отримати гриф Міністерства освіти і науки України та бути оприлюдненими для загального користування.

Змістове наповнення предмета «Фізична культура» навчальний заклад формує самостійно з варіативних модулів. При цьому обов’язковим є включення засобів теоретичної і загально-фізичної підготовки, передбачених програмою для даного класу до кожного варіативного модуля.

Навчальний матеріал програми розподілений за способами рухової діяльності. До варіативних модулів увійшли: футбол, хореографія, плавання. Додатково можуть бути розглянуті : шахи, пішохідні прогулянки та інші програми, які не вимагатимуть додаткового кадрового забезпечення і можуть проводитись в рамках загального навантаження, але обов’язково пройшли експертизу і отримали гриф Міністерства освіти і науки України.

Програми варіативних модулів розроблено на чотири роки. Вони містять пояснювальну записку, зміст навчального матеріалу, державні вимоги до рівня загальноосвітньої підготовки учнів, перелік обладнання, необхідного для освоєння модуля.

Перед початком навчального року протоколом шкільного методичного об’єднання затверджується план-графік розподілу варіативних модулів вивчення фізичної культури у кожному класі. У плані-графіку зазначаються варіативні модулі, які опановуватимуть учні, рік їх вивчення та кількість відведених на вивчення годин. Відлік року вивчення варіативного модуля за цією програмою розпочинається з 1-го класу.

Критеріями відбору варіативних модулів є: наявність матеріально-технічної бази, регіональні спортивні традиції, кадрове забезпечення та бажання учнів. Бажання учнів визначається обов’язковим письмовим опитуванням (починаючи з другого класу) наприкінці навчального року. На початок навчання в першому класі, критеріями відбору варіативних модулів є письмове опитування батьків. Результати опитування додаються до протоколу шкільного методичного об’єднання. 

Варіативні модулі протягом навчання у різних класах можуть змінюватися.

Програма передбачає реалізацію змісту обсягом трьох годин на тиждень. У ній не подається точна кількість годин на вивчення тих чи інших модулів, але рекомендується одну годину на тиждень відвести для варіативного модуля. Враховуючи рівень фізичної підготовленості учнів, їх інтереси та здібності, стан матеріально-спортивної бази навчального закладу, кліматичні умови, вчитель самостійно розподіляє години між видами рухливої діяльності в інваріантних модулях.

Враховуючи психологічні  особливості молодших школярів, програма дозволяє планувати комплексні уроки, які дають можливість включати в урок різнопланові  фізичні вправи, що підвищать зацікавленість та емоційний стан учнів.

Навчати молодших школярів руховим діям доцільно,  застосовуючи переважно ігровий метод. Це  сприятиме створенню позитивного емоційного клімату і формуванню стійкого інтересу до занять фізичною культурою.

Зважаючи на регіональні особливості й умови навчання на місцях, в  реалізацію змісту базової програми допускається внесення змін і  доповнень, дотримуючись відведеної на предмет «Фізична культура» загальної кількості годин. 

Регіональні програми з доповненнями та змінами надсилаються для затвердження у відповідному порядку до Міністерства освіти і науки України.

Основною формою організації навчально-виховного процесу з фізичної культури в загальноосвітньому навчальному закладі є урок. На уроках фізичної культури здійснюються міжпредметні зв’язки з  історією, музикою, хореографією, основами здоров’я та іншими предметами.



Головними вимогами  до сучасного уроку фізичної культури є:
*	забезпечення диференційованого підходу до учнів  з урахуванням стану їхнього здоров’я, статі, рівня фізичного розвитку та підготовленості;
*	забезпечення оптимізації навчально-виховного процесу із застосуванням елементів інноваційних методів навчання і виховання та здійснення міжпредметних зв’язків;
*	забезпечення освітньої, виховної, оздоровчої, розвивальної та інструктивної спрямованості;
*	формування в учнів умінь і навичок самостійних занять фізичними вправами.

Важливою умовою здійснення навчально-виховного процесу з фізичної культури є дотримання дидактичних принципів навчання: свідомості й активності; наочності; доступності та індивідуалізації; систематичності та послідовності; міцності та науковості. Творче використання на уроках фізичної культури цих дидактичних принципів вимагає застосування адекватних методів навчання.

Враховуючи психологічні особливості молодших школярів, уроки фізичної культури повинні викликати в учнів позитивні емоції, з цією метою необхідно творчо використовувати ігрові методи, музичний супровід, сучасні комп’ютерні технології, відвідування спортивних заходів.

Більшість уроків фізичної культури доцільно проводити на відкритому повітрі  (узимку в тиху погоду при температурі не нижчій – 12 градусів). У приміщенні, де проводяться уроки фізичної культури, температура повітря має бути не нижча +14 градусів.

У теплу погоду на відкритому повітрі та у спортивному залі форма одягу учнів – спортивні труси,  футболка, спортивне взуття, у прохолодну погоду – спортивний костюм.

За результатами медичного огляду школярі тимчасово розподіляються на основну, підготовчу і спеціальну медичні групи. Всі вони відвідують обов’язкові уроки, але виконують загальнорозвивальні й коригувальні вправи з різним фізичним навантаженням  (індивідуальний підхід) та ті, які їм не протипоказані. Крім цього, для учнів спеціальної медичної групи організуються 2 обов’язкові додаткові заняття за спеціальною програмою, які проводить відповідно підготовлений учитель.

На сучасному етапі розвитку освіти в Україні взаємини між учасниками навчально-виховного процесу ґрунтуються на принципах педагогіки співробітництва, що передбачає взаємну довіру, взаємоповагу, що сприяють вирішенню завдань фізичного виховання учнів  сучасної школи.

Комплексне вирішення завдань фізичного виховання школярів – справа всього педагогічного колективу, що здійснюється відповідно до Положення про організацію фізичного виховання в дошкільних, загальноосвітніх та професійно-технічних навчальних закладах (наказ МОН України від 02.08.05 № 458) і Системи організації фізкультурно-оздоровчої та спортивної роботи в дошкільних, загальноосвітніх, професійно-технічних та позашкільних навчальних закладах (наказ МОН України від 21.07.03 № 486).

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>