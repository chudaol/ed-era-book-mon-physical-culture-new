<div id="hypercomments_widget" class="js-hypercomments-widget invisible"></div>

# Хореографія

## Пояснювальна записка

Програма з фізичного виховання передбачає виховання в учнів стійкої мотивації до занять фізичними вправами, проведення самостійних занять фізичними вправами та активного відпочинку. Головне завдання предмету: зацікавити школярів різних вікових груп до активних занять фізичними вправами на рівні отримання задоволення та корекції своєї тілобудови. Застосування в навчальному процесі з фізичної культури програми хореографії підвищує емоційних фон занять, рівень здоров’я, стимулює розвиток творчої особистості, здатної спрямовувати свою життєдіяльність у русло гуманістичного розвитку суспільства, а також підвищення рівня естетичного виховання школярів у взаємодії з фізичним в аспекті духовного розвитку учнівської молоді.

Ритміка й хореографія має значні можливості у вихованні школярів, оскільки танець, вправи з рухами розвивають розумові і фізичні здібності дітей, їхні почуття і творчу фантазію. На підставі ритміки, хореографії й гімнастики розвивається ритмічна гімнастика, аеробіка, яка сприяє зміцненню організму, поліпшенню кровообігу, дихання, діяльності серцево - судинної та нервової системи.

Сутність зв'язку фізичного виховання з естетичним виявляється в досягненні людиною фізичної досконалості, яка базується на:

* гармонійному фізичному розвитку, який сприяє виникненню естетичного смаку і є джерелом естетичної насолоди;
* вихованні фізичних якостей, підвищенні фізичної підготовленості, що в свою чергу сприяє практичній діяльності людини за «законами краси», а також впливає на емоційну сферу та працездатність особистості;
* зміцнюванні фізичного здоров'я, яке дозволяє досягнути найвищого ступеня краси як у зовнішньому, так і внутрішньому прояві.

Варіативний модуль «Хореографія» є важливою складовою навчальної програми з фізичної культури для 1-4 класів загально-освітніх навчальних закладів. Основний зміст модуля відповідає головним завданням програми, формуючи через навчання танцювальних рухів стійкий інтерес школярів до занять фізичною культурою зокрема та здорового способу життя взагалі.

Метою навчальної програми з хореографії є формування і розвиток фізичних якостей, хореографічних та творчих здібностей дітей засобами різних видів хореографії, збагаченні їх емоційно-естетичного досвіду, а також у формуванні ціннісних орієнтирів, потреби в творчій самореалізації, духовно-естетичному самовдосконаленні та професійному самовизначенні.

Завдання програми:

<i>навчальні:</i> сформувати систему знань та уявлень про сутність, види та жанри хореографічного мистецтва, особливості художньо-образної мови мистецтв; ознайомити з різними видами хореографічного мистецтва: класичний, народно-сценічний, історико-побутовий і сучасний танець та їхньою термінологією; розширити функціональні можливості учнів через цілеспрямований розвиток основних фізичних якостей і природних здібностей; навчити дітей прийомам самостійної та колективної роботи, самоконтролю та взаємоконтролю;

<i>розвиваючі:</i> розширити і збагатити художньо-естетичний та емоційно-естетичний досвід дітей; опанувати художні вміння та навички в практичній діяльності; розвинути хореографічні, музично-ритмічні, фізичні та творчі здібності, збагатити хореографічну лексику; розвинути увагу, уяву, фантазію, спостережливість, пам’ять, волю, художньо-образне мислення; розвинути у дітей активність і самостійність спілкування;

<i>виховні:</i> виховувати рухову активність, художні інтереси, смаки, духовні та морально-ціннісні орієнтири, потребу у художньо-творчій самореалізації та самовдосконаленні; формувати загальну культуру особистості дитини, культуру поведінки та спілкування; формувати почуття відповідальності, працьовитості, вміння працювати в колективі; виховати здатність сприймати та інтерпретувати художні твори, висловлювати особистісне ставлення до них, аргументуючи свої думки.

Навчальна програма розрахована на 4 роки навчання.


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>